<!DOCTYPE html PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
  <meta http-equiv="Content-Type" content="text/html; charset=utf-8">
  <meta http-equiv="Content-Style-Type" content="text/css">
  <title>HS Vieraskynä 5.8.2020 Rahatalous pitää tuoda digitaaliselle aikakaudelle</title>
  <style type="text/css">
    p {margin: 0.0px 0.0px 0.0px 0.0px; font: 17.0px Helvetica; color: #131313; -webkit-text-stroke: #131313; min-height: 20.0px}
  </style>
</head>
<body>
  <h1>Rahatalous pitää tuoda digitaaliselle aikakaudelle</h1>
  <p>Alunperin julkaistu <a href="https://www.hs.fi/paivanlehti/05082020/art-2000006591481.html">Helsingin Sanomissa</a>
    Vieraskynä-palstalla 5.8.2020.</p>
  <p>Uudenlainen kirjanpito voisi lisätä kestävää materiaalista kulutusta ja muitakin arvokkaita asioita, 
    kuten ihmisten välistä luottamusta ja kansanterveyttä.</p>
  <p><b>MONET </b>yhteiskuntaa muuttavat innovaatiot ovat jääneet vajaakäytölle, 
    kunnes jokin kriisi on mahdollistanut instituutioiden muuttamisen.</p>
  <p>Kun auto keksittiin, moottoriteitä ei ollut vielä rakennettu ja autoilla 
    ajettiin pikkuteillä. Moottoritieverkosto rakennettiin vasta vuoden 1929 
    pörssiromahduksen jälkeen Franklin D. Rooseveltin New Deal -investointiohjelman avulla. 
    Vasta silloin autoista saatiin kaikki hyöty irti.</p>
  <p>Myös meneillään oleva talouskriisi muuttaa talousjärjestelmän rakenteita. 
    Siten se avaa mahdollisuuden rahatalouden uudistamiseen digitalisaation aikakaudelle.</p>
  <p><b>NYKYINEN</b> talousjärjestelmä perustuu markkinoihin ja yrityksiin. Molemmat 
    tarvitsevat 1400-luvulla käyttöön tullutta kahdenkertaista kirjanpitoa toimiakseen. 
    Yritykset hyödyntävät kirjanpitoa pitääkseen silmällä kuluja ja tuottoja. Pankit ja 
    keskuspankit pitävät markkinat toiminnassa luomalla kahdenkertaisen kirjanpidon avulla 
    lainoja vastaan talouteen uutta rahaa. Nykyinen kahdenkertaiseen kirjanpitoon perustuva 
    rahajärjestelmämme on toiminut erinomaisesti materiaalisen varallisuuden kasvattamiseksi.</p>
  <p>Mutta ihmisten hyvinvointi on muutakin kuin materiaalista rikkautta. Materiaalinen vauraus 
    ei voi kasvaa loputtomasti rajallisten raaka-aineiden maailmassa. Siksi digitaalisessa 
    hyvinvointitaloudessa korostuu aineettomien hyödykkeiden ja monien eri arvojen merkitys.</p>
  <p>Digitaalisessa taloudessa on ominaisuuksia, joita vanhoilla keinoilla ei pystytä 
    täysimääräisesti hyödyntämään. Toisin kuin aineelliset hyödykkeet, jotka kuluvat 
    käytössä, monet digitaaliset ja aineettomat hyödykkeet paranevat, kun niitä käytetään. 
    Esimerkiksi tämä nyt lukemasi teksti on sitä hyödyllisempi, mitä useampi ihminen sen lukee.</p>
  <p>Tällaista logiikkaa hyödyntävissä digitaalisten alustojen liiketoimintamalleissa 
    vaihdetaan rahan lisäksi moniarvoisesti luottamusta, huomiota ja dataa. 
    Näiden aineettomien arvojen vaihtoa ei kuitenkaan pystytä vielä mielekkäästi 
    mittaamaan eikä niiden kautta syntyvää arvoa jakamaan tai verottamaan.</p>
  <p><b>DIGITAALISTEN</b> teknologioiden, kuten kryptovaluuttojen, avulla voitaisiin 
    jo nyt toteuttaa moniarvoinen raha- ja kirjanpitojärjestelmä. 
    Moniarvoisuus voisi tarkoittaa esimerkiksi sitä, että kuluttajan 
    ostaessa luotolla halvan puuvillaisen t-paidan hänelle kirjataan 
    velkaa sekä pankille että myös muun muassa luonnolle. 
    Luontovelka voisi pienentyä käytön myötä ja sitä voisi lyhentää 
    esimerkiksi kierrättämällä, jolloin velka siirtyisi kierrätettyjen tuotteiden mukana. 
    Kun luontoarvoja ei ole unohdettu tai piilotettu kertaluonteisesti tuotteen hintaan, 
    kuluttajien käyttäytyminen muuttuu. Siksi tällainen uudenlainen kirjanpito voisi 
    lisätä kestävää materiaalista kulutusta ja muitakin arvokkaita asioita, 
    kuten ihmisten välistä luottamusta ja kansanterveyttä.</p>
  <p>Nyt talous on kriisissä, joten onko tällaisella tulevaisuushaihattelulla mitään väliä?</p>
  <p>On. Kuten filosofi Frank Martela 
    <a href="https://talouskriisi.fi/frank-martela-ihmishenget-vastaan-raha-on-vaara-vastakkainasettelu/">kirjoitti</a> Talouskriisi.fi-sivustolla, 
    miljoonan euron menetys bruttokansantuotteessa voi tarkoittaa sitä, 
    että muutama varakas sijoittaja ei saanut kvartaalibonuksiaan, 
    tai sitä, että sata ravintolayrittäjää jäi työttömäksi. 
    Muiden kuin rahallisten mittareiden näkökulmasta nämä kaksi 
    tapausta eivät ole samanarvoisia.</p>
  <p><b>VUODEN</b> 1929 pörssiromahduksessa ei ainoastaan uudistettu autoteitä vaan monia 
    muitakin yhteiskuntien perusrakenteita, kuten kirjanpitokäytännöt. Talouden toimintaa 
    voi siis muuttaa: Suomen EU-puheenjohtajuuskaudella ajaman hyvinvointitalousajattelun 
    mukaisesti Euroopan keskuspankki voisi esimerkiksi suosia rahan käyttämistä 
    terveydenhuoltokustannuksiin ja pandemioiden vastaiseen tutkimukseen. 
    Se voisi lanseerata rahapoliittisia velkakirjoja, 
    joiden käyttäytyminen ei liity pelkästään suoraan talouden tilaan ja euroihin.</p>
  <p>Tällaisilla moniarvoisen kirjanpidon avulla seuratuilla velkakirjoilla 
    voisi olla säästettyjen laadukkaiden elinvuosien perusteella määräytyvä, 
    jopa kymmenen prosentin negatiivinen vuosikorko niin, että velkakirjat 
    Euroopan keskuspankin toiveiden mukaisesti suunnattuina kuolettuvat nopeasti, 
    säästävät elinvuosia ja samalla toki aiheuttavat pienen määrän inflaatiota.</p>
  <p><b>Pekka Nikander ja Johannes Koponen</b></p>
</body>
</html>
